# -*- mode: mandoku-view; -*-
#+TITLE: 朝邑縣志
#+DATE: 2015-08-24 22:40:03.187334
#+PROPERTY: ID KR2k0031
#+PROPERTY: BASEEDITION WYG    
#+PROPERTY: JUAN 後序
<pb:KR2k0031_WYG_003-1a>¶
朝邑縣志後序¶
右朝邑志七篇工部員外五泉韓汝慶之所編也紀録¶
質實而文彩煥炳可誦其𫝊人物説髙翔程濟及烈女¶
劉氏事婉乎若覩其人真足以㢘頑而立懦不可謂無¶
筆力也而襍記一篇又多政事利害所關以示後之為¶
朝邑者何惑焉其餘五篇事雖不異他志而紀例亦自¶
殊稱為簡確之編信矣然則陵川王君純甫知是邑而¶
刻此編人雖曰不良於政則吾不信也正徳己夘秋七¶
<pb:KR2k0031_WYG_003-1b>¶
月卄二日賜進士及第翰林院修撰儒林郎同修國史¶
經筵講官高陵吕柟書¶
